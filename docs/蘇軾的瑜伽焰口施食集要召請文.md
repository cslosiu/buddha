![image](https://github.com/cslosiu/buddha/assets/2249425/84f5d742-de88-47c1-ab71-6d3d80a7b593)

一心召請。累朝帝主，歷代侯王。九重殿闕高居，萬里山河獨據。
西來戰艦，千年王氣俄收。北去鑾輿，五國冤聲未斷。
嗚呼！杜鵑叫落桃花月，血染枝頭恨正長。如是前王后伯之流，一類孤魂等眾。

一心召請。築壇拜將，建節封侯。力移金鼎千鈞，身作長城萬里。
霜寒豹帳，徒勤汗馬之勞。風息狼煙，空負攀龍之望。
嗚呼！將軍戰馬今何在，野草閒花滿地愁。如是英雄將帥之流，一類孤魂等眾。

一心召請。五陵才俊，百郡賢良。三年清節為官，一片丹心報主。
南州北縣，久離桑梓之鄉。海角天涯，遠喪蓬萊之島。
嗚呼！官況蕭蕭隨逝水，離魂杳杳隔陽關。如是文臣宰輔之流，一類孤魂等眾。



一心召請。黌門才子，白屋書生。探花足步文林，射策身游棘院。
螢燈飛散，三年徒用工夫。鐵硯磨穿，十載謾施辛苦。
嗚呼！七尺紅羅書姓字，一抔黃土蓋文章。如是文人才子之流，一類孤魂等眾。



一心召請。出塵上士，飛錫高僧。精修五戒淨人，梵行比丘尼眾。
黃花翠竹，空談秘密真詮。白牯黧奴，徒演苦空妙偈。
嗚呼！經窗冷浸三更月，禪室虛明半夜燈。如是緇衣釋子之流，一類覺靈等眾。



一心召請。黃冠野客，羽服仙流。桃源洞裡修真，閬苑洲前養性。
三花九煉，天曹未許標名。四大無常，地府難容轉限。
嗚呼！琳觀霜寒丹灶冷，醮壇風慘杏花稀。如是玄門道士之流，一類遐靈等眾。



一心召請。江湖羈旅，南北經商。圖財萬里遊行，積貨千金貿易。
風霜不測，身膏魚腹之中。途路難防，命喪羊腸之險。
嗚呼！滯魄北隨雲黯黯，客魂東逐水悠悠。如是他鄉客旅之流，一類孤魂等眾。



一心召請。戎衣戰士，臨陣健兒。紅旗影裡爭雄，白刃叢中敵命。
鼓金初振，霎時腹破腸穿。勝敗才分，遍地肢傷首碎。
嗚呼！漠漠黃沙聞鬼哭，茫茫白骨少人收。如是陣亡兵卒之流，一類孤魂等眾。



一心召請。宮幃美女，閨閣佳人。胭脂畫面爭妍，龍麝熏衣競俏。
雲收雨散，魂消金谷之園。月缺花殘，腸斷馬嵬之驛。
嗚呼！昔日風流都不見，綠楊芳草髑髏寒。如是裙釵婦女之流，一類孤魂等眾。



一心召請。懷耽十月，坐草三朝。初欣鸞鳳和鳴，次望熊羆葉夢。
奉恭欲唱，吉凶只在片時。璋瓦未分，母子皆歸長夜。
嗚呼！花正開時遭急雨，月當明處覆烏雲。如是血湖產難之流，一類孤魂等眾。



一心召請。蠻夷戎狄，瘖啞盲聾。勤勞失命庸奴，妒忌傷身婢妾。
輕欺三寶，罪愆積若河沙。忤逆雙親，兇惡浮於宇宙。
嗚呼！長夜漫漫何日曉，幽關隱隱不知春。如是冥頑悖逆之流，一類孤魂等眾。



一心召請。饑寒丐者，刑戮囚人。遇水火以亡身，逢虎狼而失命。
懸樑服毒，千年怨氣沉沉。雷擊崖崩，一點驚魂漾漾。
嗚呼！暮雨青煙寒鵲噪。秋風黃葉亂鴉飛。如是傷亡橫死之流，一類孤魂等眾。



一心召請。法界五道，十類孤魂。面然所統薜荔多眾，塵沙種類。
依草附木。魑魅魍魎。滯魄孤魂。自他先亡。家親眷屬等眾。
惟願承三寶力，仗秘密言。此夜今時，來臨法會。受此無遮甘露法食。

……

近代先朝，帝主尊榮位。勳戚侯王，玉葉金枝貴。宰執中宮，綵女嬪妃類。夢斷華胥，來受甘露味。

國士朝臣，經緯匡時世。牧化黎民，未遂忠良志。失寵懷憂，謫降邊邦地。戀國遊魂，來受甘露味。

武將戎臣，統領三軍隊。結陣交鋒，鑼鼓喧天地。北戰南征，失陷沙場內。為國亡身，來受甘露味。

學古窮經，錦繡文章士。映雪偷光，苦志寒窗內。命運蹉跎，金榜無名字。鬱鬱幽魂，來受甘露味。

割愛辭親，早入空門內。訪道尋師，只為超生死。暑往寒來，不覺無常至。返照回光，早證菩提位。

羽服黃冠，早發修真志。煉藥燒丹，養性還元氣。苦行勞神，指望登仙位。莫戀遺形，來受甘露味。

孝子賢孫，義勇忠良士。列女貞妻，視死如歸去。仗節亡軀，千古留英氣。耿耿靈魂，來受甘露味。

女道尼流，身住黃金地。鸞鳳緣空，不染人間事。未了無為，流浪虛生死。清淨幽魂，來受甘露味。

地理天文，醫藥陰陽類。卜卦占龜，風鑒並星士。報吉談凶，難免無常對。捨偽歸真，來受甘露味。

坐賈行商，種種經營輩。藝術多能，貿易求財利。背井離鄉，死在他方地。旅夢悠悠，來受甘露味。

犯法遭刑，牢獄長幽系。負命謀財，債主冤家類。腫毒瘟癀，凍死饑亡輩。速離黃泉，來受甘露味。

https://bodhichen.pixnet.net/blog/post/224548793
